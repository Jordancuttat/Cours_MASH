======================================
https://www.ssrq-sds-fds.ch/exist/apps/ssrq/NE/SDS_NE_3_15290428.xml
======================================



Declaration de la coustume
de Neufchastel touchant l’us que le
survivant de deux conjoincts en mariage
doibt avoir sur les biens du deffunct et
comment il en est mesusé.


Je, Pierre Chambrier, mayre de Neufchastel,
pour mes tres redoubtés magnifiques & souverains
seigneurs messieurs des douze quanthons des ligues
fais sçavoir à tous que pardevant moy et les bourgeois
et conseillers dudict Neufchastel s’est comparu honneste
homme Guillaume Rousin bourgeois de Berne, comme
advoyer de noble damoiselle, dame Margueritte de
Bellevaux relicte de feu noble escuyer Hanß Rudolff
Hetzel que Dieu absolve, lequel de la part de nos
tres redoubtez & honnorez seigneurs messieurs de
Berne nous a presenté lettre de recommandation
amyables en faveur de ladicte damoiselle de Ballevaux
sadicte advoyere et au nom d’elle, a exposé instamment en figure
de justice requerant luy voulloir declarer la coustume de
Neufchastel au faict des mariages qui se font aux us &
coustumes d’icelles, et mesmement comment le survivant apres
le deceds dudict deffunct entre mary & femme usent les biens
l’un de l’autre, avec des accroissances que par ensemble ils font
alleguant ledict exposant, luy avoir esté audict lieu de Berne
faire apparoistre de ladicte coustume attouchant mariage comme
de ce nous a suffisamment informé par bonne dheues & susfisantes
lettres.


Or est que nous pour l’honneur amour et benevolence de nosdicts
redoubtés et honnorés seigneurs de Berne, en contemplation de leurs
amoureuses escriptiantsa, considerant aussi la requeste dudict
exposant au nom que dessus estre concordant a raison
30b1[fol. 345v]
mesmement que tout bien, paix et amour s’en pourra suivre
apres avoir heu conseil et bon advis, avons bien voullu declarer
ladicte coustume et us au faict des mariages comme du passé l’un
en a usé et cuse l’on a present qu’est en telle forme.


Quand traicté de mariage est faict entre mary & femme
selon les bons us et coustumes de ladicte Ville de Neufchastel
apres avoir demeuré an et jour qu’est d–un an et–d six sepmaines par ensemble
et apres l’un d’eulx meurt, le survivant a succeddé & succede
à present es biens du trepassé ayant son us sur les biens du
deffunct sa vie durant.


Et le survivant tient l’us du trespassé, et il laisse la maison
descouverte à raison de quoy elle se doibge gaster et pourrir
sera mesusé de ladicte piece.


Et quand es vignes si elle les laisse sans labourer aux saisons
une ou plusieurs sera à dict de vignolan, et si faute y a, sera
mesusée de la piece de vigne qui se trouvera y avoir fauté.


Item quant es champs si elle ne les laboure à us de laboureur
aux saisons, sera mesusé de la pièce que ainsi se trouvera.


Item quant es prés les entretiendra à nature de prés à dict de
gens de bien, sans fraud ny aguet, et si elle ne faict le contenu
la piece qui se trouvera y avoir faute d’icelle sera mesusée.


Celuy ou celle tenant ledict e usement ne peut vendre engager
ny falienerg des biens dudict deffunct, sinon à necessité par
cognoissance et adjudication de droict touttesfois avant que
ces choses se facent faut que premier il ait despendu son bien
patrimonial honnestement selon son estat le tout sans fraud
ny aguet.
[fol. 346r]


En tant que touche des fruicts et rosées croissans sur lesdicts
biens elle ne pourra faire son bon plaisir et en user comme
dit est, et si icelle estoyent despendus par l’usery oultre forme
de raison alors ne pourra vendre ny engager des biens de
sondict us.


Des acquests faicts au vivant du mary, et de la femme iceux
se prennent par moitié toutesfois le survivant en use comme
dit est, à reserver que la femme se mesface d’honneur.


Entant que touche que s’elle se mesfaisoit de son honneur
par paillardise ou autrement, fust elle en estat de viduyté ou
remariée, elle sera mesusée de tout son us.


Le survivant a usé et encores de present use les biens meubles
delaissez par le deffunct que seullement seront acquis par
ensemble et iceux meubles se inventoriseront.


Les meubles se doibvent inventoriser, desquels la moitié est
au survivant ; et l’autre moitié les usera sa vie durant
sans les vendre ny engager sinon en necessité par cognoissance
de justice. Et si elle faict le contraire a donc elle est
mesusé d’icelle moitié : ce neantmoins n’entendons que lettres
voyageres, bestail à commande et autres biens dressez en
lettres authentiques soyent meubles.


Le survivant du passé s’est remarié & de present faict, et a
jouy et encore au present jouyt par us les fruicts de tous les
biens du deffunct touttesfois sans charger iceux dicts biens le
tout sans fraud, aguet ny barrat.


Entant que touche le bestail que y est a present l’on doibt [fol. 346v]
regarder le nombre et la valluë d’icelluy, et de la moitié
dudict bestail, apres le trespas de ladicte userry reviendra
aux heritiers et biens tenants dudict deffunct.


Entant qui touche des maix & possessions y estans,
icelle les pourra acceuser, admodier, mettre à moiteresse bien
& dheuement, redondant et venant à son proffict sa vie durant
et qu’iceux dicts maix soyent maintenus et entretenus comme
dessus est dit, ou autrement si faute il se trouvoit sur un maix
ou plusieurs le maix estant trouvé dheuement elle en seroit
tousjours mesusée.


Item de fiancer l’us il ne fut jamais faict ny encores de
present ne se faict.


Laquelle declaration nous les cy apres nommés avons
faicte au plus pres que sommes records, d’en avoir usé du
passé, avec comme l’on en use sans difficulté.


En vertu d’icelle dicte declaration faicte ledict Pierre
Chambrier, mayre que dessus ay demandé es bourgeois &
conseillers dudict Neufchastel, le droict qui sur ce apres avoir
heu conseil, cogneurent accordamment que l’on en debvoit donner
lettres judicialles & testimonialles audict Guillaume Roussin
advoyer dessus dict pour s’en ayder à sa necessité & besoin par
vertu et aucthorité d’icelle dicte adjudication faicte, ay ordonné
au secretaire de la justice icelle rediger par escript pour
s’en ayder quant besoin luy sera par la tradition d’un baston
que tenois en mes mains. Et nous Pierre Happ alias
Heuchemand, Blaise Horry clerc , Guillame Merveilleux, Pierre
Fabvre, Pierre Barillier, Pierre Steyner, Loys Coinchely [fol. 347r]
André Maselier, Pierre Hardy, Jehan Eschler, Jehan
Chevallier, Guillame Soussenet, Jehan Coquillon, Estienne
Grand, Jehan Bourrier, Jehan Rossellet, Guillame de Cornaux,
Jehan Jaquement, Pierre Botoillier et Guillame Tribollet
tous bourgeois & conseillers dudict Neufchastel que les
choses dessus dictes à nous congneues et adjugées le seel de la
mayorie ensemble du signet manuel du secretaire de ladicte
justice a nous commandé estre mis en marge en signe de
verité le mercredy vingt huictiesme jour d’apvril courant mille
cinq cents vingt neuf.


Prise a son livre et manual des decretales donné pour coppie et
signé par moy ce XXIe apvril 1575h. B Horry.


Sur laquelle coppie escripte & signée par feu le secretaire
& commissaire Blaise Horry, la presente a esté
extraicte & collationné par moy D Bailliod.


iEt par moy not : extraict la presente
copie, sur celle prinse par led. D Baillod.
